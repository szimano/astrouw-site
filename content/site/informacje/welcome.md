---
title: "Welcome"
image:
- /images/pic03.jpg
menu:
    main:
        parent: 'informacje'
        weight: 400
---

Obserwatorium Astronomiczne Uniwersytetu Warszawskiego (OAUW) jest placówką naukową działającą nieprzerwanie od ponad
 dwustu lat – od 1825 r. w budynku Obserwatorium Astronomicznego w Al. Ujazdowskich 4. Kadra naukowo-dydaktyczna liczy
  obecnie piętnastu pracowników w tym: dziewięciu z tytułem profesora, jednego członka Polskiej Akademii Umiejętności 
  i Polskiej Akademii Nauk. Działalność naukowo-dydaktyczną aktywnie wspomaga kilkoro doktorantów.
Wybitny poziom badań naukowych decyduje o znaczącej pozycji OAUW w kraju i w świecie, o czym świadczą zaszczytne nagrody 
przyznane np. przez Premiera RP, Fundację na rzecz Nauki Polskiej czy Prezesa Polskiej Akademii Nauk, a także 
prestiżowe granty krajowe (FNP, MNiSW) i zagraniczne (NSF, NASA, ERC). Pozycję światowego lidera w dziedzinie 
wielkoskalowych przeglądów fotometrycznych nieba OAUW zawdzięcza realizowanym od kilkunastu lat projektom OGLE i ASAS. 
Nasi Pracownicy aktywnie uczestniczą również w tak znanych światowych projektach, jak  H.E.S.S., CTA, LIGO/VIRGO 
oraz misjach satelitarnych Planck i Gaia.
OAUW dysponuje dwiema stacjami obserwacyjnymi: północną w Ostrowiku koło Warszawy, przeznaczoną głównie do celów 
dydaktycznych, oraz południową w Obserwatorium Las Campanas (LCO) w Chile - w jednej z najlepszych lokalizacji 
astronomicznych na świecie.
Ofertę dydaktyczną kierunku Astronomia stanowią dwustopniowe studia: licencjackie i magisterskie, a także studia 
indywidualne dla najzdolniejszych absolwentów szkół średnich. Zgodnie z wieloletnią praktyką wyróżniający się studenci 
starszych lat biorą udział w projektach naukowych. Znakomita większość uznanych w świecie polskich astronomów zdobyła 
wykształcenie właśnie w OAUW.